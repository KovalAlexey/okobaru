---
title: "BMW 2002 tii (Late Version) by Hasegawa"
draft: false
tags: ["cars", "modeling", "european"]
slug: "bmw-2002-tii"
description: "Blog post about BMW 2002 tii by Hasegawa"
author: "okoval"
date: 2024-11-01
---
## BMW 2002: A Classic Icon

### Огляд 

Ця модель від японського виробника Hasegawa, згідно з [ScaleMates](https://www.scalemates.com/kits/hasegawa-21123-bmw-2002-tii--1076548), була вперше представлена у 2017 році. Однак, по відчудтям, пресформи для деталей були виготовлені в 90-х або навіть раніше. На це натякає те, що прозорі деталі для вікон, а також інтер’єрна «ванна» виготовлені суцільною деталлю. Якість внутрішніх ліній розшивки погана і ледь помітна. Крім того, хромовані молдинги не мають пазів для правильного позиціонування на кузові. Хоча на перший погляд комплект не дуже детальний (без двигуна та якісного інтерʼєру), кінцевий результат виглядає досить реалістично. Якщо правильно зібрати та пофарбувати, результат буде чудовим.

Для тих, хто шукає максимальний реалізм та деталізацію, доступні смоляні деталі від [USCP](https://uscp-ua.com/index.php?route=product/search&search=bmw%202002), також на YouTube можна знайти відео про модифікації цього набору.

{{< carousel images="featured.jpg,main.jpg,IMG_3637.jpg,IMG_3636.jpg,IMG_3639.jpg" interval=3000 >}}

### Збірка

Процес складання моделі BMW 2002 Tii від Hasegawa був простим. Як вище згадано, інтер’єрна «ванна» виконана однією деталлю, що спрощує складання, але залишає бажати кращого з точки зору точності та реалізму. Я виконую збірку майже “з коробки”, для простоти, але намагаюсь зробити модель якомога чистіше.

Кузов моделі добре підігнаний, без облою. Треба лише трохи прибрати лінії стику пресформ. Однак, хромовані молдинги потребують додаткової уваги через відсутність пазів для позиціонування, тому треба орієнтуватись на зображення на коробці, щоб точніше розташувати деталі. Підвіска та нижня частина автомобіля збираються легко, двигун вже відлитий в єдиній деталі днища. Для підкреслення деталізації краще фарбувати двигун, точніше масляний піддон від нього, окремою фарбою, а також виділити підколісні акрки іншим кольором. Так в результаті вийде деталізована і пропрацьована модель з деталями на яких буде чіплятися погляд. Загалом японські і деякі європейські виробники моделей, хоч і не мають повної деталізації двигуна, але за рахунок якісних та деталізованих частин, мають в результаті дуже реалістичний та цікавий вигляд.

### Фарбування

Для фарбування я використовував різні види фарб (водорозчинний акрил, нітрофарби та емалі).
1. Mr.Color 100 Wine Red для кузова, нанесений на чорний грунт Vallejo. 
2. Сидіння - Vallejo Model Color: Leather Brown (70.871) та Vallejo Game Color: Elfic Flesh (72.098) для інтер’єру. 
3. Лакування кузова - 2-3 шари Mr.Color GX 100. 
4. Tamiya X-11 (емаль) для хромованих деталей.
5. Мій улюблений акриловй металік Vallejo - Metal Color: Pale Burnt Metal (77.704), для двигуна та вихлопної системи.

Всі ефекти везерінгу наносились на нижню частину автомобіля, включаючи масляні плями, жовту іржу, чорні та коричневі змивки, усі від Tamiya. Технікою сухий пензель (срібний металік) поверх чорного грунту опрацьовані металеві деталі авто. Я використовую бюджетну ICM Silver для цього. Коли результат задовольняє, покриваю деталь напівглянцевим лаком. Це надає реалістичного вигляду частинам підвіски, баку та іншим компонентам нижньої частини автомобіля.

Полірування кузову я роблю дуже поверхнево, легке вологе шліфування мілкою шкуркою, потім полірування пастою Tamiya Polishing Compound Fine. В мене, покищо не виходить у полірування та детейлінг, тому я не витрачаю на це багато часу. Були випадки протирання фарби до грунту... До того ж на вулицях рідко зустрінеш автівки відполіровані до дзеркального блиску. На мою думку трохи не логічно везерити дно, а кузов полірувати до блиску... Або робити повний ідеал, або робити "реалістично".

Комплектні декалі чудової якості, в Hasegawa вони дуже тонкі, тому треба бути обережним з довгими або великими, щоб випадково не порвати. В комплекті є декалі для ущільнювача вікон. Можна пофарбувати самому, або використати їх. Я використав декалі для лобового і заднього скла, хромові частини бокових вікон фарбував вручну.

### Історична довідка

BMW 2002 є ключовою моделлю, яка допомогла створити репутацію BMW як виробника спортивних, орієнтованих на водія автомобілів. Вона з’явилася, коли менеджер Гельмут Вернер Бьонс і розробник двигуна M10 Алекс фон Фалькенгаузен модифікували свої автомобілі 1600-2 двигунами об’ємом 2.0 літри. Вони подали пропозицію на розгляд ради директорів, яка співпала з запитом американського імпортера Макса Хоффмана на спортивнішу модель для ринку США, що призвело до створення BMW 2002.

2002 випускалася в кількох версіях, включаючи базову модель з потужністю 100 к.с. та потужнішу 2002 ti, яка видавала 120 к.с. У 1971 році модель ti була замінена на 2002 tii з прямим уприскуванням палива, яка мала 130 к.с. і максимальну швидкість 185 км/год. Доступні також версії кабріолет і Touring.

![BMW 2002 ROSIER Classic](BMW-2002tii-real.jpg)

2002 Turbo, представлений у 1973 році, став першим в Європі серійним автомобілем з турбонаддувом, генеруючи 170 к.с. і досягаючи максимальної швидкості 211 км/год. Незважаючи на запуск під час нафтової кризи, він став легендою завдяки своїй продуктивності та характерному дизайну з розширеними арками та смугами в стилі мотоспорту, з усього лише 1672 випущеними одиницями.

### Висновки

Модель Hasegawa BMW 2002 tii є добре спроєктованим набором, який гарантовано дасть задоволення від збірки та чудові результати, незважаючи на застарілу розробку. Хоча модель складається з відносно невеликої кількості деталей і має кілька недоліків, з неї можна зробити класну реалістичну модель. Загалом, це чудовий набір, який винагороджує терпіння та творчий підхід, збірка була простою, без значних проблем із підгонкою, що робить цю модель гарним вибором для початківців та впевнених моделістів.


