---
title: "BMW 2002 tii (Late Version) by Hasegawa"
draft: false
tags: ["cars", "modeling", "european"]
slug: "bmw-2002-tii"
description: "Blog post about BMW 2002 tii by Hasegawa"
author: "okoval"
date: 2024-11-01
---
## BMW 2002: A Classic Icon

### Огляд 

Ця модель від японського виробника Hasegawa, згідно з [ScaleMates](https://www.scalemates.com/kits/hasegawa-21123-bmw-2002-tii--1076548), була вперше представлена у 2017 році. Однак, по відчудтям, пресформи для деталей були виготовлені в 90-х або навіть раніше. На це натякає те, що прозорі деталі для вікон, а також інтер’єрна «ванна» виготовлені суцільною деталлю. Якість внутрішніх ліній розшивки погана і ледь помітна. Крім того, хромовані молдинги не мають пазів для правильного позиціонування на кузові. Хоча на перший погляд комплект не дуже детальний (без двигуна та якісного інтерʼєру), кінцевий результат виглядає досить реалістично. Якщо правильно зібрати та пофарбувати, результат буде чудовим.

Для тих, хто шукає максимальний реалізм та копіність, доступні смоляні деталі від [USCP](https://uscp-ua.com/index.php?route=product/search&search=bmw%202002), також на YouTube можна знайти відео про модифікації цього набору.

{{< carousel images="featured.jpg,main.jpg,IMG_3637.jpg,IMG_3636.jpg,IMG_3639.jpg" interval=3000 >}}

### Збірка

Процес складання моделі BMW 2002 Tii від Hasegawa був простим. Як вище згадано, інтер’єрна «ванна» виконана однією деталлю, що спрощує складання, але залишає бажати кращого з точки зору точності та реалізму. Я виконую збірку майже “з коробки”, для простоти, але намагаюсь зробити модель якомога чистіше.

Кузов моделі ретельно підігнаний і не потребує значного очищення, за винятком невеликих швів від прес-форм, які варто акуратно підкоригувати. Хромовані молдинги потребують особливої уваги через відсутність пазів для точного позиціонування – орієнтуватися можна на зображення на коробці, щоб правильно розташувати ці елементи. Підвіска та нижня частина автомобіля збираються без труднощів; двигун вже інтегрований у відлиту основу. Для кращої деталізації рекомендується пофарбувати двигун, зокрема масляний піддон, окремот та арки виділити іншим кольором. Це дозволить створити естетично привабливу та деталізовану модель, що привертатиме увагу. Загалом, хоча японські та деякі європейські виробники часто не включають окремий двигун, їхні моделі виглядають реалістично та цікаво завдяки високоякісним і деталізованим компонентам.

### Фарбування

Для фарбування я використовував різні види фарб (водорозчинний акрил, нітрофарби та емалі).
1. Mr.Color 100 Wine Red для кузова, нанесений на чорний грунт Vallejo. 
2. Сидіння - Vallejo Model Color: Leather Brown (70.871) та Vallejo Game Color: Elfic Flesh (72.098) для інтер’єру. 
3. Лакування кузова - 2-3 шари Mr.Color GX 100. 
4. Tamiya X-11 (емаль) для хромованих деталей.
5. Мій улюблений акриловй металік Vallejo - Metal Color: Pale Burnt Metal (77.704), для двигуна та вихлопної системи.

Ефекти везерінгу нанесені на нижню частину автомобіля, включаючи масляні плями, жовту іржу, чорні та коричневі змивки, усі від Tamiya. Для металевих деталей використовував техніку “сухий пензель” із застосуванням срібного металіку поверх чорного грунту. Я для цього використовую доступну ICM Silver. Коли результат задовольняє, покриваю деталь напівглянцевим лаком. Це додає реалістичності підвісці, баку та іншим частинам нижньої частини автомобіля.

Полірування кузова виконую дуже обережно: легке вологе шліфування дрібною шкуркою, потім полірування пастою Tamiya Polishing Compound Fine. Поки що не досяг ідеальних результатів у поліруванні та детейлінгу, тому не витрачаю на це багато часу. Бували випадки, коли фарба протиралася до ґрунту… Та й на вулицях рідко побачиш авто, відполіроване до дзеркального блиску. На мою думку, трохи нелогічно везерити дно і водночас полірувати кузов до ідеалу – або прагнути ідеалу, або створювати “реалістичність”.

Комплектні декалі від Hasegawa – чудової якості, дуже тонкі, тож треба бути обережним з довгими чи великими, щоб не порвати їх випадково. У комплекті є декалі для ущільнювачів вікон, які можна або використовувати, або самостійно пофарбувати. Я скористався декалями для лобового і заднього скла, а хромовані частини бокових вікон фарбував вручну.

### Історична довідка

BMW 2002 є ключовою моделлю, яка допомогла створити репутацію BMW як виробника спортивних, орієнтованих на водія автомобілів. Вона з’явилася, коли менеджер Гельмут Вернер Бьонс і розробник двигуна M10 Алекс фон Фалькенгаузен модифікували свої автомобілі 1600-2 двигунами об’ємом 2.0 літри. Вони подали пропозицію на розгляд ради директорів, яка співпала з запитом американського імпортера Макса Хоффмана на спортивнішу модель для ринку США, що призвело до створення BMW 2002.

2002 випускалася в кількох версіях, включаючи базову модель з потужністю 100 к.с. та потужнішу 2002 ti, яка видавала 120 к.с. У 1971 році модель ti була замінена на 2002 tii з прямим уприскуванням палива, яка мала 130 к.с. і максимальну швидкість 185 км/год. Доступні також версії кабріолет і Touring.

![BMW 2002 ROSIER Classic](BMW-2002tii-real.jpg)

2002 Turbo, представлений у 1973 році, став першим в Європі серійним автомобілем з турбонаддувом, генеруючи 170 к.с. і досягаючи максимальної швидкості 211 км/год. Незважаючи на запуск під час нафтової кризи, він став легендою завдяки своїй продуктивності та характерному дизайну з розширеними арками та смугами в стилі мотоспорту, з усього лише 1672 випущеними одиницями.

### Висновки

Модель Hasegawa BMW 2002 tii є добре спроєктованим набором, який гарантовано дасть задоволення від збірки та чудові результати, незважаючи на застарілу розробку. Хоча модель складається з відносно невеликої кількості деталей і має кілька недоліків, з неї можна зробити класну реалістичну модель. Загалом, це чудовий набір, який винагороджує терпіння та творчий підхід, збірка була простою, без значних проблем із підгонкою, що робить цю модель гарним вибором для початківців та впевнених моделістів.


